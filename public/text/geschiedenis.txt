De Chodsky pes is één van de oudste herdershondenrassen ter wereld. De geschiedenis van het ras gaat terug tot in de 13e eeuw en wellicht nog wel daarvoor.

Destijds leefde in West en Noord Bohemen het Chodenvolk, de Choden. Dit is een Slavische stam die reeds in 1325 verregaande rechten hebben verkregen van koning Johann von Böhmen, ook bekend als Johann von Luxemburg of Jan Lucemburský. Andere bronnen spreken over verkregen rechten al in 1040 en die zou de hertog van Breislav hebben gegeven. Die rechten houden onder andere in dat de Choden zich vrij mogen bewegen in de streek aan de zuidwestgrens met Duitsland. Daarnaast mogen zij de opbrengsten van de bossen voor zichzelf houden en is het hen toegestaan grote honden te fokken en te houden. Allemaal zaken die het gewone Boheemse volk niet zijn toegestaan.

Na de Hussieten oorlogen in de vijftiende eeuw vervallen weliswaar de privileges van het Chodenvolk, maar de Choden blijven zich onderscheiden door hun kleding, dialect en tradities. En wat ook blijft, zijn hun grote herdershonden, die – als afgeleide van de naam van de stam – Chodsky pes heet, de hond van de Choden. 

Als de privileges zijn ontnomen rest de Choden nog het beschermen van zichzelf en hun eigendommen; hun honden stammen voor het merendeel uit Boheemse dorpen. De oude taak, de bescherming van vee en woning, blijft de honden behouden, maar ze worden nu ook bij de jacht ingezet. De fok van de Chodsky pes was in een paar families traditie geworden. Omdat men niet alle pups zelf kon houden, worden er honden naar Beieren verkocht. Dit is een logische keuze, omdat Beieren een meer dan 800 kilometer lange grens heeft met Bohemen. De vroegere vijand vormt nu een ‘afzetgebied’ voor de Chodsky pes. 

De “Chodenhonden” waren honden met een evenwichtig karakter, krachtig, met een sterke gezondheid en een groot uithoudingsvermogen. Deze eigenschappen hebben hen tot trouwe en betrouwbare begeleiders van het Chodenvolk gemaakt. 

Er zijn veel geschriften en illustraties gekoppeld aan de regio Chodsko en de Chodenhonden. Ook zijn er ontelbare verhalen, die van generatie op generatie doorverteld werden. Er kan niet beweerd worden dat deze documenten en tekeningen feiten bevatten over de oorsprong en de eigenschappen van de huidige Chodsky pes. Het is echter wel een historische ondersteuning voor het bestaan van een goed ingeburgerd type herdershond met oorsprong op het Tsjechische grondgebied. 

J.A. Gabriel, die in 1864 over Chodsko schreef, beschreef de lokale bevolking met hun trouwe huisbewaker met de bijnaam 'Dogheads', omdat in hun vlaggenwimpel het silhouet van een typische herdershond - met een langere vacht in de nek- is opgetekend. Het bestaan van langharige herdershonden die trouwe helpers en bewakers waren, werd ook beschreven door de schrijver A. Jirásek in zijn roman getiteld "Hondenkoppen", geïllustreerd door Mikoás Als. 

In zijn werk dat de Chodsko-regio (1923-1924) prees, beschreef de schrijver Jindrich Simoon Baar honden uit de Sumava-regio, die hij Chodsky noemde. Verder is er ook een beeldhouwwerk van Cenek Vosmik in de stad Domazlice. 

In 1984 heeft Jan Findejs een artikel geschreven in het tijdschrift pes prˇítel cˇloveˇka met de titel "Chodsky pes". Daarin deed hij een oproep om hetzelfde soort honden te zoeken. Men heeft honden gevonden die er hetzelfde uitzagen als het oorspronkelijke ras, zoals dat in boeken beschreven werd en op afbeeldingen te zien was. Op basis van dit kleine aantal honden heeft men de rastypische eigenschappen, het temperament en het uiterlijk vastgelegd, waarmee een nieuw ras werd gegenereerd. Aan dit zeer moeilijke werk hebben vele dierenartsen en andere enthousiaste personen bijgedragen. Onder hen ook Jan Findejs zelf. Dit nieuwe hondenras, of misschien wel een hersteld oud hondenras, werd naar het oorspronkelijke gebied van herkomst vernoemd: Chodsky pes danwel de Chodenhond. Inmiddels heeft ook de aanduiding Bohemian Shepherd (Boheemse Herder) zijn intrede gedaan. 

Sinds 14 januari 1984 is het ras als nationaal ras bij de C.M.K.U. (Tsjechische Kynologische Unie) erkend en de eerste honden werden in het stamboekregister opgenomen. Het eerste nest van 6 pups werd geboren op 20 oktober 1985 in de kennel "Na Barance" van de heer L. Hykel. In de daaropvolgende jaren werden enkele nesten geboren, die qua type zeer homogeen waren, wat een bevestiging was van de juistheid van de selectie. Aldus werd een kwalitatief goede en solide basis gelegd voor de fok en regeneratie van dit hondenras. 

Op 27 november 1991 werd in Tsjechië de "Klubu přátel chodského psa" (Vereniging van Vrienden van de Chodenhond) opgericht en officieel geregistreerd bij de C.M.K.U. Tegelijkertijd werd dit ras in de categorie werkhonden erkend. 

Tegen het jaar 2000, na 15 tot 16 jaar fokken, beschikte men over circa 1000 honden, en waren er 5 lijnen in 5 generaties. In de periode 1984 – 2002 werden meer dan 1500 nieuwe registraties opgenomen. Er zijn 200 geregistreerde dek teven bekend in dit ras. 

In juni 2018 heeft het bestuur van de Raad van Beheer besloten om het stamboek te openen voor de Chodsky pes als nationaal erkend buitenlandse ras in Nederland. 

De "Klubu přátel chodského psa" (KPCHP), heeft na jaren van hard werk het ras erkend verkregen bij de FCI. Inmiddels is per 29 april 2019 de Chodsky pes opgenomen bij de FCI in groep 1 - Herdershonden en Veedrijvers (rassenstandaardnummer 364). Deze opname is vooralsnog tijdelijk voor de duur van 10 jaar.