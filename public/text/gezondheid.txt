Over het algemeen is de Boheemse Herder een gezond ras. Het is een ras dat qua uiterlijk niet bijzonder veel veranderd is. Het ras kan, net als andere rassen, gevoelig zijn voor ziektes. Om ziektes te voorkomen of buiten te sluiten in de fok, kan er op een aantal ziektes worden getest. Hieronder worden een aantal ziektes/aandoeningen nader toegelicht. De lijst moet niet worden onderschat, maar de meeste (Tsjechische) fokkers zijn zich hier zeker van bewust en zal alleen met ouderdieren fokken waarvan de gezondheidsonderzoeken in orde zijn. Zij zoeken naar de juiste reu/teef om tot een zo gezond mogelijke combinatie te komen. Het welzijn en de gezondheid van de Boheemse Herder staat voorop. In het fokreglement van de CPCN staat opgenomen welke onderzoeken verplicht zijn en welke worden aangeraden.

Er zijn enkele aandoeningen bekend die bij de Boheemse Herder kunnen voorkomen.

h3Heupdysplasie

‘Dysplasie’ betekent ‘het abnormaal gevormd zijn’. Bij heupdysplasie (HD) gaat het om het heupgewricht dat verkeerd gevormd is, zodat de onderdelen niet goed op elkaar passen dat geeft pijn en problemen bij het lopen. Het heupgewricht bestaat uit een ronde kop die in een kom draait. De kop en de kom van het gewricht zijn bekleed met elastisch kraakbeen en in de ruimte tussen de onderdelen zit gewrichtsvloeistof die ervoor zorgt dat de onderdelen soepel langs elkaar glijden. Het gewrichtskapsel is een stevig vlies dat om het hele gewricht heen zit en het gewricht bij elkaar houden. Een gewrichtsband en de bekkenspieren zorgen ervoor dat de kop goed stevig in de kom blijft zitten. Bij een pup zijn gewrichtsband en bekkenspieren nog niet voldoende ontwikkeld om alles op zijn plek te houden en zit de kop dus niet stevig van vast in de kom. Als er nu speling in het gewricht aanwezig is, kunnen er vervormingen ontstaan. Het gewrichtskapsel wordt uitgerekt. Het kraakbeen raakt beschadigd doordat de onderdelen van het gewricht op een verkeerde manier tegen elkaar aan stoten en langs elkaar draaien, en er ontstaan ontstekingen. Hierdoor groeit de kom vaak niet diep genoeg uit. Vervolgens wordt de kop van het gewricht ook platter, waardoor alles nog minder goed op elkaar aansluit. Op de plek van de beschadigingen kunnen uitgroeisels ontstaan. Op den duur wordt het gewrichtskapsel dikker en stijver, zodat het gewricht minder beweeglijk wordt. De aanleg om te veel speling in het heupgewricht te hebben is erfelijk bepaald, maar daarnaast spelen andere factoren een rol. Te veel en verkeerde beweging op jonge leeftijd, te snelle groei, overgewicht en verkeerde voeding zijn dingen die een negatieve invloed hebben op een goede ontwikkeling van de heupen.

h3Elleboogdysplasie

Elleboogdysplasie (ED) is een verzamelnaam voor verschillende gewrichtsstoornissen aan de elleboog als gevolg van drukverschillen in de elleboog. Net als bij HD is er sprake van een abnormale vorming van de gewrichten in de elleboog. Er zijn vier verschillende vormen van ED. Deze vier aandoeningen leiden tot schade aan het ellebooggewricht met artrose. Elleboogdysplasie leidt tot kreupelheid, wat zich gedurende de ontwikkeling van de hond uit. Meestal is de aandoening al rond een leeftijd van zes tot twaalf maanden zichtbaar, maar het kan zich ook pas op latere leeftijd openbaren ten gevolge van de steeds erger wordende artrose. Deze aandoening komt bij veel verschillende hondenrassen voor, echter zorgt het vooral bij de grote hondenrassen (vanwege verhoogde belasting van de gewrichten) voor meer problemen. Net als bij HD speelt erfelijkheid een grote rol, maar ook trauma, beweging, voeding en stofwisseling zijn belangrijke factoren binnen elleboogdysplasie.

h3Degeneratieve Myelopathie

Degeneratieve Myelopathie (DM) is een fatale progressieve neurologische aandoening aan het ruggenmerg. Typisch voor deze aandoening is dat de symptomen beginnen op late leeftijd, zo rond de 8 jaar. De aandoening is het gevolg van een mutatie in het zogenoemde superoxide dismutase 1gen. Deze mutatie wordt ook gezien bij 20% van een genetisch overdraagbare familiale vorm van (ALS) bij de mens. 

DM ontstaat wanneer de beschermlaag (myeline) waarin de zenuwen liggen, wordt afgebroken door het defecte gen. In het eindstadium van de ziekte is dit helemaal verdwenen. Een beginnend verschijnsel is coördinatieverlies in de achterste ledematen. De hond gaat waggelen, struikelen of slepen met de achterpoten. Incontinentie komt ook veel voor. In een later stadium kunnen de vitale functies uitvallen. De hond heeft echter geen pijn, alleen verlies van functie.De zenuwen werken dan niet meer. De hond wordt incontinent, is ernstig verlamd en kan niet meer zelfstandig lopen.

h3Hypofysaire dwerggroei

Hypofysaire dwerggroei is een aandoening die veroorzaakt wordt door een tekort aan groeihormonen. De hypofyse is een hormoonproducerende klier onderaan de hersenen. Bij honden met hypofysaire dwerggroei is de hypofyse niet goed ontwikkeld, waardoor deze in onvoldoende mate bepaalde hormonen produceert. Door een tekort aan groeihormoon zal het skelet zich onvoldoende ontwikkelen en zal de hond achter blijven in de groei. Dit wordt zichtbaar rond een leeftijd van ca. 4 maanden, waarbij de hond er als een 'dwerg' uit blijft zien. Een ander opvallend verschijnsel is dat deze honden hun puppyvacht langer behouden en uiteindelijk veel minder haar overhouden en dus grotendeels kaal zullen zijn.

h3Multi-Drug Resistance Gen1

Bij honden met een defect MDR1-gen zit er een fout in het DNA, waardoor het lichaam niet meer in staat is om de giftige stoffen effectief uit de hersenen en zenuwstelsel te verjagen. De hond is dan gevoeliger voor bepaalde geneesmiddelen. Het MDR1 defect is een erfelijke aandoening. Wanneer je hond het MDR1-gendefect heeft, is het verder een gezonde hond en kan het een normaal leven leiden, zolang hij niet in aanraking komt met één van de probleem-medicijnen. Belangrijk is om de dierenarts te melden dat de hond het MDR1-gendefect heeft.

h3Maligne Hyperthermie

Maligne Hyperthermie (MH) is een erfelijke aandoening van de spieren Deze ziekte wordt veroorzaakt door een fout in de calciumstofwisseling van de skeletspieren. Calcium speelt een belangrijke rol in het samentrekmechanisme van de spiercellen. Bij dieren die aan deze aandoening lijden is er een te hoog gehalte aan calcium, hetgeen leidt tot hevige spiersamentrekkingen, bovenmatige verzuring en een overschot aan warmteproductie. Hierdoor kan de lichaamstemperatuur gaan stijgen en levensbedreigende waarden aannemen. Dit is dan weer schadelijk voor de vitale organen en kan zodoende dus leiden tot sterfte. De kans dat deze ziekte tot uiting komt is het grootst bij gasanesthesie, extreme inspanning, training, stress, en dergelijke.

h3Spondylose

De wervelkolom van een hond bestaat uit harde wervels die kunnen bewegen ten opzichte van elkaar door de gewrichten en de tussenwervelschijven. Deze tussenwervelschijven vormen de verbinding tussen twee harde wervels en bestaan uit een buitenste ring van kraakbeen (de annulus fibrosus) met daarin een zachte kern (de nucleus pulposus). 

Deze tussenwervelschijven werken als stootkussen en voorkomen dat de wervels hard tegen elkaar aan botsen en zo slijten. Wanneer de stootkussens, die in ieder gewricht zitten, beschadigd raken en er botwoekeringen ontstaan, spreken we van artrose. Wanneer het specifiek de stootkussens tussen de wervels betreft en er botwoekeringen tussen de ruggenwervels ontstaan, dan spreken we van spondylose. 

Wanneer de tussenwervels slijtage gaan vertonen en minder soepel en flexibel worden, probeert het lichaam dit te compenseren door nieuw botweefsel aan te maken. Dit weefsel wordt echter nooit zo als het oude weefsel, en gaat woekeren rond het gewricht. Bij spondylose vormen deze botwoekeringen als het ware ‘bruggetjes’ tussen de wervels in de rug of de nek; ze zorgen ervoor dat de gewrichten met elkaar vergroeien. Door deze starre bruggen verliest de rug zijn elasticiteit en flexibiliteit: bewegen wordt lastig. 

Des te meer bruggen er ontstaan, des te stijver een dier is. De botuitsteeksels die ontstaan, kunnen bovendien zorgen voor druk op omliggende weefsels, zoals het ruggenmerg. Dit kan leiden tot erge pijn en heel soms tot verlamming. 

Spondylose is een aandoening die voornamelijk bij honden op leeftijd voorkomt. Bij sommige rassen komt spondylose echter ook voor op jonge leeftijd. Beweging kan van invloed zijn op het ontstaan van spondylose. Denk aan pups die op jonge leeftijd te veel (moeten) bewegen of sporthonden die van geen ophouden weten en te veel van hun lichaam vragen. Een goede, gedoseerde beweging is van groot belang bij het voorkomen van spondylose.

h3Lumbosacral Transitional Vertebrae

De normale wervelkolomformule van de hond is C7-T13-L7-S3-Covar: dat wil zeggen 7 Cervicale (nek)wervels, 13 Thoracale (borst)wervels, 7 Lumbale (lende)wervels, 3 Sacrale (heiligbeen)wervels en een variabel aantal Coxygeale (staart)wervels. 

Lumbosacral Transitional Vertebra (LTV) is een aangeboren, afwijkend gevormde wervel tussen de laatste normale lende (lumbaal) wervel en de eerste normale heiligbeen (sacrale) wervel. Dit zijn de wervels aan het einde van de ruggengraat, voordat deze overgaat in de staart. De LTV heeft de uiterlijke kenmerken van zowel een lende- als een heiligbeenwervel. 

Er zijn verschillende classificatiesystemen in de diergeneeskunde voor de LTV, gebaseerd op de uiterlijke kenmerken. In sommige gevallen is er sprake van een achtste lendewervel (L8). Het komt bij veel verschillende rassen voor, vooral de Duitse Herder en de Grote Zwitserse Sennenhond staan er om bekend. Ook bij de Boheemse Herder kan het worden (h)erkend. Het kan vastgesteld worden op een röntgenfoto van de wervelkolom/heupen. 

Van de afwijkende wervel zelf hoeft de hond geen last te hebben, maar de hond heeft een grotere kans op het ontstaan van klinische symptomen van het zogenaamde cauda-equina syndroom (vernauwing van het lumbosacrale wervelkanaal). Kenmerkende symptomen hiervan zijn pijn en bewegingsbeperking van de achterhand waardoor de hond moeite heeft met springen, traplopen en opstaan, vermindering van de kracht van de achterbenen, soms zelfs verlamming, staart zwakte en incontinentie. De behandeling bestaat uit rust, pijnstilling of uiteindelijk zelfs een operatie. 

Het aanwezig zijn van deze extra wervel is erfelijk. Dat maakt deze afwijking tot iets om zeker rekening mee te houden in fokkerij.